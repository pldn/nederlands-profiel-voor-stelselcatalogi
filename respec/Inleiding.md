# Inleiding

## Toepassingsgebied
De voorliggende standaard richt zich op het beschrijven van een begrippenkader met begrippen en collecties van begrippen. Waar in het Nederlands vaak de term "begrip" wordt gebruikt, is hiervoor in het Engels de term "concept" gebruikelijk. Soms wordt ook in het Nederlandsde term "concept" gebruikt. In dit document zullen we de Nederlandse term "begrip" gebruiken, tenzij we expliciet willen verwijzen naar de Engelse term (bijvoorbeeld bij de aansluiting op internationale standaarden).

Met de beschrijving van een begrip proberen we de betekenis van dit begrip te "vangen" zoals deze in het betreffende domein wordt beoogd. Hiervoor hebben we enkele middelen:
- De basis voor een begrip is de voorkeursterm waarmee we dit begrip duiden. Mogelijk is het begrip ook bekend onder andere alternatieve termen, die kunnen we daarbij vermelden;
- Daarnaast kunnen we een verwoording geven van de betekenis van het begrip in natuurlijke taal. Dit kan een (formele) definitie zijn, maar ook een uitleg in klare taal. [[[B1]]] behoort tot de mogelijkheden;
- We kunnen begrippen onderling aan elkaar relateren, zodat duidelijk is hoe de begrippen zich tot elkaar verhouden;
- We kunnen verwijzen naar een bron waar de betekenis van het begrip staat beschreven, zoals in wet- en regelgeving, standaarden, werkinstructies en afspraken;
- Door voorbeelden van een begrip te benoemen.

Deze middelen vullen elkaar aan: het is niet zo dat het ene middel "beter" is dan het ander, juist door in de beschrijving meerdere middelen te gebruiken die elkaar aanvullen (en elkaar niet tegenspreken!) ontstaat een beschrijving die de betekenis van een begrip optimaal "vangt".

Deze standaard is relevant voor:
- Begrippenkaders voor een bepaalde registratie of voor een (overheids)organisatie of sector. Voorbeelden zijn het begrippenkader voor de Basisregistratie Kadaster of  aqualex voor de waterschappen. Dit maakt het mogelijk om binnen een organisatie alle begrippen op 1 plek door de verantwoordelijke voor een bepaald domein te beheren. Doordat dezelfde standaard wordt gebruikt kunnen begrippen uit verschillende domeinen met elkaar worden verbonden.
- Begrippencatalogi waarin de begrippen in een digitaal stelsel worden beschreven. Voorbeelden zijn de begrippencatalogus van de basisregistraties, de begrippencatalogus voor het DSO en de begrippencatalogus voor het Zorgeloos Vastgoed afsprakenstelsel. Door gebruik te maken van deze standaard ontstaan interoperabele begrippencatalogi, die naar elkaars begripsbeschrijvingen kunnen verwijzen en/of hergebruiken. Het doel is een samenhangend stelsel van begrippencatogi, waarbij elke begrippencatalogus een samenhangend domein representeert.
- Uitleg van begrippen die worden gebruikt op webpagina's of in documenten.

Door toepassing van deze standaard worden al deze data, webpagina's en documenten doorzoekbaar op voorkeurstermen, alternatieve termen en gerelateerde termen, waardoor informatie beter vindbaar wordt. Door de interoperabele beschrijvingen is van alle beschreven begrippen altijd een eenduidige beschrijving vanuit de primair verantwoordelijke organisatie beschikbaar. En last but not least is waar relevant altijd de rationale achter de beschrijving beschikbaar door de verwijzing naar de bron in wet- en regelgeving, standaarden, werkinstructies en afspraken. Dit zijn concrete stappen op weg naar een toegankelijke en transparante overheid. Daarom willen we het uiteindelijke profiel als aanbevolen standaard of als [[[PTOLU]]] standaard aanbieden aan het Forum Standaardisatie.

## Doelgroep
Deze standaard is primair bedoeld voor taxonomen, analisten, informatiemodelleurs en -architecten. Voor het maken van een eenvoudige verklarende woordenlijst of glossary is niet heel veel extra kennis nodig. Voor het maken van een samenhangende taxonomie of thesaurus is gedegen kennis van semantische standaarden (W3C en ISO) nodig. Daarnaast is deze standaard bedoeld voor materiedeskundigen die verantwoordlijk zijn voor (web)content, registraties of (delen van) digitale stelsels. Voor deze groep biedt het een handvat en good practices voor het beschrijven en verbinden van begrippen. 

Uiteindelijk is deze standaard bedoeld voor transpartie en duidelijkheid voor enerzijds ambtenaren die (overheids)informatie publiceren en/ofbesluiten formuleren en anderzijds voor burgers voor wie deze informatie en/of besluiten zijn bedoeld. Voor degenen die besluiten formuleren helpt het om de uit te voeren wet- en regelgeving, context en betekenis helder in beeld te houden. Voor burgers geeft het inzicht in context en betekenis. Beschrijving van de betekenis en context van begrippen is voor iedereen een eerste stap naar elkaar begrijpen. 

## Rationale
Taxonomieën en thesauri zijn oorspronkelijk ontworpen voor informatieprofessionals die zijn opgeleid in indexeren en zoeken. Tegenwoordig is de vraag vooral naar vocabulaires die ongetrainde gebruikers helpen bij het intuïtief vinden van informatie en naar vocabulaires die redeneren door machines mogelijk maken. De ISO 25964 standaard voor thesauri maakt zoals ze zelf in de inleiding aangeeft de transitie die nodig is om compatibel te zijn met de digitale wereld van informatiemanagement. Daarbij gaat het om het zoeken en vinden van informatie in digitale registraties.

De gedachte achter zo'n index is dat de informatiezoeker via een begrippenkader informatie kan vinden die met een bepaald begrip is geïndexeerd. Daarvoor zijn met name de volgende beschrijvende kenmerken van begrippen bruikbaar:
* termen,
* definities,
* semantische relaties tussen begrippen

Begrippen krijgen in het begrippenkader betekenis door de betekenis die enkel bestaat in de hoofden van mensen te "vangen" in een combinatie van de hierboven genoemde elementen.  
* Wikipedia gebruikt het begrip "concept" in de betekenis van wat wij met een "begrip" bedoelen. Het definieert een concept (Latijn concipere - conceptum: bijeen-nemen, be-grijpen, be-vatten) als een cognitieve (mentale) eenheid, waarin meerdere ideeën, op grond van hun cognitief ervaren verwantschap, worden samengevat tot een hogere cognitieve klasse. Een begrip is een synoniem van een concept: het concept waarvan de betekenis is "gevangen" in de beschrijving van het begrip.
  * Dit betekent in de eerste plaats dat een concept iets is dat in de hoofden van mensen zit en verwijst naar iets in de fysieke werkelijkheid. Een concept is dus niet de fysieke werkelijkheid, maar verwijst daarnaar. In de context van documenten en (digitale) registraties gaat het per definitie om een gedeelde werkelijkheid. En in de context van de overheid in een rechtstaat om een gedeelde juridische werkelijkheid.
  * In de tweede plaats is een concept als 'eenheid van denken' iets essentieel anders dan een dataklasse of dataobject dat in de informatiekunde wordt gebruikt als verwijzing naar een object ('iets') in de fysieke wereld waarover data worden vastgelegd of naar een eigenschap van zo'n object. Een concept is typisch talig en primair bedoeld voor mensen, hoewel de ISO 25964 ook het redeneren door machines expliciet benoemt en semantic AI steeds meer mogelijkheden biedt.
* Er ligt ook ergens een knip tussen een samenhangende beschrijving van concepten in een thesaurus en een model van klassen in een ontologie. Wikipedia definieert een ontologie (van het Grieks ὀν = zijnde en λόγος = woord, leer) of zijnsleer als de filosofische tak die het wezen onderzoekt dat achter de waargenomen werkelijkheid schuilgaat. De ontologie onderzoekt en beschrijft de eigenschappen, of breder: het zijn van het geheel van dingen, entiteiten of zijnden waarvan aangenomen wordt dat ze bestaan of beter: zijn. De ontologie gaat dus over de dingen zelf, hun 'zijn', terwijl concepten gaat over de 'gedachte'. In de praktijk is het wel handig als deze twee op elkaar aansluiten. In de psychiatrie zijn voldoende voorbeelden waar de 'gedachte' over de wereld niet matcht met de wereld zelf. Dit wordt ook weerspiegeld in uitdrukkingen als 'met beide benen op de grond staan' (conceptualisering duidelijk verbonden met de fysieke werkelijkheid, de grond) en 'met het hoofd in de wolken lopen'(conceptualisering duidelijk los van de fysieke werkelijkheid, c.q. de grond).
* Dit komt bij elkaar in het idee van een "begrip" naast een "klasse" uit de ontologie: de werkelijkheid laat zich moeilijk vangen, maar we kunnen wel met elkaar afspreken hoe we tegen de werkelijkheid aan moeten willen kijken. Dit noemen we "ontological commitment": we commiteren ons aan de ontologie, die klassen beschrijft waarvan de betekenis is gevangen in de begrippen. Het is de werkelijkheid zoals we met elkaar afgesproken dat deze "waar" is.
  * In de praktijk is een ontologie de basis voor een datamodel. Ook hier geldt dat een datamodel waarin de structuur van dingen en de data die daarover worden vastgelegd goed moet aansluiten bij de betreffende dingen in de fysieke wereld (zoals beschreven in de ontologie) en de eigenschappen van die dingen.
  * Soms wordt een ontologie ook gezien als een nog wat gedetailleerdere conceptualisering dan een thesaurus. Dit gebeurt bijvoorbeeld in de NEN 2660. Soms ook wordt een ontologie gezien als een soort informatiemodel of datamodel. In dit profiel doen we geen uitspraak over wat een ontologie is en waar exact de knip tussen een samenhangende beschrijving van begrippen en een ontologie ligt.

Naast de ISO 25964 is SKOS een belangrijke standaard voor dit profiel. Dit is een standaard die op de pas-toe-leg-uit lijst van het Forum Standaardisatie staat. SKOS moet worden toegepast op de publicatie van niet geformaliseerde systemen voor kennisrepresentatie op het internet, met als doel (1) kennis over de betekenissen en samenhang van de onderliggende begrippen te ordenen en toegankelijk te maken en (2) hergebruik mogelijk te maken. Hieronder vallen ook taxonomieën en thesauri. SKOS is een W3C standaard, die nauw verwant is met de voorlopers van de ISO 25964, namelijk de ISO 2788-specificaties voor eentalige thesauri en de ISO 5964 voor meertalige thesauri. In de [appendix van de SKOS primer](https://www.w3.org/TR/skos-primer/#seccorrespondencesISO) wordt de samenhang met deze 2 ISO staandaarden beschreven en wordt aangegeven dat 'It is hoped that this will help future efforts to port thesauri that follow the ISO guidelines into SKOS.' Dit is precies wat wij met dit profiel doen.

Het functionele toepassingsgebied voor het voorliggende profiel voor een begrippencatalogus komt overeen met het toepassingsgebied dat de pas-toe-of-leg-uit-lijst aangeeft voor SKOS. Praktisch betekent dit dat dit profiel primair een profiel is voor de toepassing van SKOS. In het kader van 'practice what you preach' worden alle gebruikte onderdelen in dit profiel beschreven in SKOS, toegepast volgens dit profiel. Alle Engelstalige definities van de onderdelen zijn 1 op 1 overgenomen uit de [[skos-primer]]. Door de onderdelen als SKOS concept te beschrijven is het eenvoudig ook een Nederlandse vertaling van deze definitie op te nemen en scope notities (toelichtingen) toe te voegen die de verbinding leggen met de ISO 25964. Daarnaast wordt via [dct:source](https://www.dublincore.org/specifications/dublin-core/dcmi-terms/#http://purl.org/dc/terms/source) steeds expliciet de relatie gelegd naar de bron(nen) waaraan de beschrijvingen in dit profiel zijn ontleend.

## Use cases
Hieronder beschrijven we 4 uses cases die overeenkomen met verschillende niveaus van diepgang waarop concepten in samenhang kunnen worden beschreven: van de meest eenvoudige use-case (die slechts enkele elementen van het profiel vereist), naar meer omvangerijke use-caes. Door aanvullende elementen uit het profiel te gebruiken, kan steeds meer semantiek aan de begrippen worden toegevoegd zodat een taxonomie, een thesaurus ontstaat of zelfs een thesaurus inclusief annotatie van voor rechtshandelingen relevante begrippen ontstaat.

De 4 uses cases zijn:
1. **Glossary**. Dit is de meest eenvoudige use case, die een basis geeft die voor iedereen geldt. Voor een algemeen begrip over de de betekenis van de gebruikte termen in een domein is het vaak voldoende om deze termen als begrippen op te nemen in een glossary en te voorzien van een definitie en/of toelichting, zonder verdere onderlinge relaties tussen de begrippen te definiëren. Op dit niveau zijn de volgende user stories gedefinieerd:
   * **Transparant** *(must have)*.  ***Als*** (wettelijk) registerhouder ***wil ik*** dat ontwikkelaars, ondersteuners en gebruikers met een druk op de knop een passende en blijvende uitleg (de betekenis) van door mij verstrekte gegevens kunnen vinden, ***zodat*** zij deze juist kunnen interpreteren, hergebruiken en feedback kunnen geven.
   * **Enkelvoudig beheer, meervoudig gebruik** *(must Have).* ***Als*** beheerder van informatiemodellen ***wil ik*** de termen die in informatiemodellen gebruikt worden eenmalig beheren en via meerdere views (stelselcatalogus logius, conceptenbibliotheek geonovum etc…) ontsluiten, ***zodat ik*** met minimale inspanning maximaal profijt heb van de begrippen die ik beheer. Daarvoor is het van belang dat het meta-model die ik hanteer interoperabel is met de “front-ends” van andere begrippencatalogi.
   * **Portabel** *(must have)*. ***Als*** beheerder van begrippen ***wil ik*** een (inter)nationaal koppelvlak waar ik begrippen inkomend en uitgaand kan ontsluiten ***zodat ik*** toekomstvast ben en onafhankelijk ben van tools en methoden.
   * **Interoperabel** *(must have)*. ***Als*** beheerder van begrippen ***wil ik*** dat (wettelijke) registers die ik nodig heb, hun begrippen volgens nationaal afgesproken naamgevings- en ontwerpregels opstellen ***zodat ik*** deze met een minimum aan inspanning kan inpassen in mijn eigen gegevensverwerking.
   * **harmonisatie/disambiguatie** *(could have)*. ***Als*** beheerder van samenhangende begrippen ***wil ik*** relaties kunnen leggen tussen begrippen in verschillende catalogi ***zodat ik*** concepten die erg op elkaar lijken kan kandideren voor harmonisatie en begrippen die in eerste instantie op elkaar lijken maar toch op essentiële punten verschillen expliciet kan disambigueren en als niet hetzelfde aanmerken.
   * **federatief zoeken** *(should have)*. ***Als*** beheerder van samenhangende begrippen ***wil ik*** linked data stores van anderen kunnen doorzoeken ***zodat ik*** vanuit mijn view op deze linked data (begrippencatalogus) vergelijkingen kan maken tussen begrippen uit verschillende catalogi.
   * **Begripsbeschrijvingen kennen (versie) historie** *(should have)*. ***Als*** beheerder van begrippen ***wil ik*** naar een specifieke versie van een begripsbeschrijving kunnen verwijzen of naar de meest recente versie van een begripsbeschrijving verwijzen ***zodat ik*** als betrouwbare organisatie altijd kan reconstrueren wat op een bepaald moment in de tijd was gepubliceerd. N.B. Good practice is om altijd naar een begrip te verwijzen en niet naar de beschrijving van een begrip. Alleen de beschrijving kan in de tijd worden aangepast. In Linked data termen: good practice is om altijd naar de id-uri van een begrip te verwijzen en niet naar de doc-uri.
   * **Het is mogelijk de status van een begripsbeschrijving uit te drukken** *(could have)*. ***Als*** beheerder van begrippen ***wil ik*** de status van een begripsbeschrijving kunnen uitdrukken ***zodat ik*** bij de begripsbeschrijvingen die in ontwikkeling zijn of vanaf een bepaalde datum geldig zijn maar na een vastgelegde einddatum niet meer, kan aangeven of ze vastgesteld en geldig zijn of verouderd zijn.
  
2. **Taxonomie**. Een taxonomie bevat ook hiërarchische relaties tussen begrippen. Zo kan een kaart wegen, en terreinen representeren, waarbij een weg een autoweg, spoorweg of vaarweg kan zijn en een terrein een bos, stad, weiland etc. kan zijn. Hiermee wordt de zoekindex uitgebreid doordat via een begrip met een brede betekenis een concept met een engere betekenis kan worden gevonden of andersom. Wat de preciese betekenis van breder en enger is, is niet strak gespecificeerd. De [skos primer](https://www.w3.org/TR/skos-primer/#secrel) noemt als voorbeelden van hiërarchische verbanden de relatie tussen één soort en zijn meer specifieke soort, of, afhankelijk van interpretaties, de relatie tussen een geheel en zijn delen.
   * **Hiërarchie** *(must have)*. ***Als*** gebruiker van een begrippencatalogus ***wil ik*** kunnen zoeken op via een begrip met een brede betekenis (bijvoorbeeld 'weg') om een begrip met een engere betekenis (bijvoorbeeld 'autoweg' of 'nog enger 'autosnelweg') te kunnen vinden of andersom ***zodat ik*** gemakkelijk het begrip kan vinden waarnaar ik op zoek ben.
   *  **Zoektermen** *(could have)*. ***Als*** gebruiker van een begrippencatalogus ***wil ik*** kunnen zoeken op termen die niet precies het begrip aanduiden waar in naar op zoek ben ***zodat ik*** uiteindelijk in mijn eigen woorden kan zoeken naar een begrip dat een andere officiële term heeft. N.B. strikt genomen hoort deze user story onder use case 1 omdat hiervoor nog niet een begrippenhiërarchie nodig is.
   *  **Hiërarchie tussen concepten uit andere domeinen** *(could have)*. ***Als*** beheerder van samenhangende begrippen ***wil ik*** begrippen uit mijn eigen domein kunnen koppelen aan begrippen met exact dezelfde betekenis, ongeveer dezelfde betekenis, bredere betekenis of engere betekenis in andere domeinen ***zodat ik*** inzicht krijg in de samenhang tussen deze domeinen. Hiermee worden begrippen beter vindbaar doordat een begrip ook via een op deze manier een gerelateerd begrip kan worden gevonden.

3. **Thesaurus**. Een thesaurus kent bovenop de hiërarchische relaties in een taxonomie ook andere relaties tussen begrippen. Zo is een zakelijk recht bij het Kadaster een recht (hiërarchische relatie) op een onroerende zaak (relatie met een ander begrip). Daarmee wordt duidelijker hoe begrippen met elkaar samenhangen en onstaan meer mogelijkheden om op basis van het model van begrippen zoals iemand dat in zijn hoofd heeft te zoeken naar een begrip in een formele set samenhangende begrippen.
   * **Relaties** *(must have)*.  ***Als*** gebruiker van een begrippencatalogus ***wil ik*** kunnen zoeken op termen die gerelateerd zijn aan het begrip waarnaar ik op zoek ben ***zodat ik*** gemakkelijk het begrip kan vinden waarnaar ik op zoek ben.
   * **Relaties met begrippen uit andere domeinen*** (must have). ***Als*** beheerder van samenhangende begrippen of als beheerder van een stelselcatalogus ***wil ik*** begrippen uit mijn eigen domein kunnen koppelen aan gerelateerde begrippen in andere domeinen ***zodat ik*** inzicht krijg in de samenhang tussen deze domeinen. Hiermee worden begrippen beter vindbaar doordat een begrip ook via een op deze manier gerelateerd begrip kan worden gevonden.

   De volgende 3 user stories komen voort uit de ISO 25964 en zijn ten behoeve van de compatibiliteit met deze standaard als aanvulling op SKOS gedefinieerd in [skos-thes](http://pub.tenforce.com/schemas/iso25964/skos-thes). Omdat deze user stories er simpelweg zijn worden ze in dit profiel als optie meegegeven.
   * **Instantiële relatie** *(could have)*.  ***Als*** gebruiker van een begrippencatalogus ***wil ik*** kunnen zoeken een instantie van een begrip waarnaar ik op zoek ben of ***zodat ik*** gemakkelijk het begrip kan vinden waarnaar ik op zoek ben. Bijvoorbeeld via 'Apeldoorn' het begrip 'gemeente' vinden.
   * **Partitieve relatie** *(could have)*.  ***Als*** gebruiker van een begrippencatalogus ***wil ik*** kunnen zoeken een onderdeel van een begrip waarnaar ik op zoek ben of andersom ***zodat ik*** gemakkelijk het begrip kan vinden waarnaar ik op zoek ben. Bijvoorbeeld via 'fiets' het begrip 'fietswiel' vinden.
   * **Generalisatie of specialisatie** *(could have)*.  ***Als*** gebruiker van een begrippencatalogus ***wil ik*** kunnen zoeken een generalisatie of specialisatie van een begrip waarnaar ik op zoek ben ***zodat ik*** gemakkelijk het begrip kan vinden waarnaar ik op zoek ben. Bijvoorbeeld via 'weg' het begrip 'snelweg' vinden.

4. **typering van concepten** *(could have)*. Om de samenhang van begrippen nog gedetailleerder te beschrijven dan in standaard thesauri mogelijk is kunnen begrippen nader worden getypeerd. Daarmee wordt nog meer semantiek vastgelegd. Een voorbeeld is het domein van rechtshandelingen, waarin begrippen kunnen worden getypeerd als act (rechtshandeling), actor (uitvoerder van die handeling), agent (formele vastlegger van die handeling) en object (van handeling). Zo kan in een beschrijving van de verkoop van een huis worden aangegeven welke begrippen de rechtshandeling beschrijven (koop/verkoop), welke begrippen de actoren beschrijven (koper, verkoper), welke begrippen de agent (notaris) beschrijven en welke begrippen het object van handeling (onroerende zaak) beschrijven. Dit patroon is relevant voor vrijwel alle overheidsorganisaties die voorvallen of overeenkomsten met rechtsgevolgen vastleggen, van de politie die feiten met daders en slachtoffers vastlegt tot een ambtenaar van de burgerlijke stand die een geboorteakte opmaakt en een notaris die een stichtingsakte opstelt. Door dit soort semantiek toe te voegen wordt nog beter zichtbaar hoe begrippen samenhangen in een bepaalde context.

   ***Skos-lex*** is opgezet om deze nadere typeringen van begrippen te ondersteunen. Skos-lex valt buiten de scope van standaard glossaries, taxonomieën en thesauri. De beschrijving van skos-lex is in de bijlage opgenomen om dit breed toepasbare patroon bij een aantal organisaties (Nationale Politie, Belastingdienst, Notariaat en Kadaster) en digitale stelsels (Digitaal Stelsel Omgevingswet en Afsprakenstelsel Zorgeloos Vastgoed) een good practice is gebleken. Daarnaast is een bijlage opgenomen die een rechtshandeling nader typeert in soorten rechtsbetrekkingen (recht-verplichting, etc.), wat bijvoorbeeld voor de Belastingdienst relevant is.

## Leeswijzer
Hoofdstuk 2 - beschrijving geeft een inhoudelijke uitwerking voor de beschrijving van begrippen. Dit hoofdstuk is bedoeld voor alle doelgroepen. 

Hoofdstuk 3 - applicatieprofiel beschrijft de taalbinding van het profiel naar bestaande W3C standaarden. Dit deel is bedoeld voor specialisten zoals taxonomen, analisten, informatiemodelleurs en -architecten en ook voor ontwikkelaars van ondersteunende tooling. Dit leidt tot een abstracte syntax van het profiel uitgedrukt in de [[SHACL]] standaard. Daarnaast geven we een taalbinding van deze abstracte syntax naar andere bestaande W3C standaarden, zoals SKOS en DublinCore. Voor de abstracte syntax gebruiken we URI's die uitgedrukt worden in de Engelse taal, om zo direct een internationale aansluiting te houden. De abstracte syntax zal daarnaast Nederlandse labels kennen die in de deze lopende \(Nederlandstalige\) tekst zal worden gebruikt. De meerwaarde van het gebruik van SHACL is dat deze praktische handvatten biedt bij het toepassen van deze bestaande standaarden, inclusief een validatiemogelijkheid. Door het geven van de taalbinding naar de andere W3C standaarden bieden we een profiel dat direct kan worden begrepen door de internationale \(internet\) gemeenschap. Specifiek voor de Nederlandse \(overheids\)situatie geldt dat we hierbij aansluiten op de standaarden zoals opgenomen op de [[[PTOLULijst]]] van het Forum Standaardisatie.
